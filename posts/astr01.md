<header>
{% if site.theme_config.show_navbar == true %}
  {% include horizontal_list.html collection=site.data.home.navbar_entries %}
  <div class="dashed"></div>
{% endif %}
</header>

This is 🇨🇿 Czech translation of <a href="https://bitcoinmagazine.com/business/bitcoin-mining-at-nuclear-power-plants">this article</a> 
by <a href="https://twitter.com/purugyl">Puru Goyal</a> & Tina Torres, published on Jul12/2022 
<a href="https://twitter.com/BitcoinMagazine">@BitcoinMagazine</a> / Translated with 🧡 @745935 by <a href="https://twitter.com/nekonecnik">@nekonecnik</a> 


# Bitcoinová astronomie - Zákon hashovacích horizontů

<p style="text-align:center;"><img src="./pics/" alt=""></p>

Touha cestovat do daleka a založit novou měnu se stane mohutnou hnací silou lidské expanze do vesmíru.

Země bude fungovat na bitcoinu, ale kolonie na Marsu, vnějších planetách a dalekých hvězdách nikoli.  Ačkoli vzdálené kolonie budou bitcoin cenit a budou s ním obchodovat, rozhodnou se pro spuštění, obranu a používání vlastních lokálních blockchainů.  Tento vzorec replikace je nevyhnutelným důsledkem hyperbitcoinizace a fyzikálních omezení, která jsou vlastní každému blockchainu respektujícímu konečnou rychlost světla.

Spekulovat o budoucnosti je vždy lehkomyslné a nikdy to není věda, ale úvahy nad budoucností nám pomáhají pochopit lépe dnešek.  Existuje fascinující a bohatá historie spekulací o bitcoinové astronomii, na niž v tomto seriálu navazujeme a zkoumáme ji dále.  Naším cílem je představit blockchainy a sociální, politické a ekonomické struktury, které vytvářejí, jako základní síly vesmíru, srovnatelné s evolucí, vznikem entropie a plynutím času. 

Tento článek se zaměřuje na Mars, Rudou planetu, a spekuluje o ekonomické revoluci, kterou tam předpokládáme.  To, co se děje na Marsu, se nakonec bude opakovat dále v celé sluneční soustavě i mimo ni.  Začneme však na Zemi, v nepříliš vzdálené budoucnosti, v éře po bitcoinizaci.


## Bitcoinizace Země

Jak vypadá bitcoinizovaná Země budoucnosti osidlující okolní planety?

Pravděpodobně půjde o směs podobných děl, ale s větší dávkou bitcoinu:<br>
IMG 01a - Osídlení, terraformace a revoluce na Marsu<br>
IMG 01b - Konflikt mezi Zemí, Marsem a menšími mocnostmi Sol.<br>
IMG 01c - Bohatí lidé se rozhodně přesunou do vesmíru.<br>
IMG 01d - Svět bez národů, ale s mohutnou vírou v digitální realitu<br>

Představte si to: za 100 let bude bitcoin globální měnou, používanou všemi lidmi.  Jednotlivci většinou provádějí transakce v jedné z několika lightning network sítí druhé vrstvy.  Velké transakce stále probíhají na blockchainu, i když obvykle prostřednictvím agregačních mechanismů.  Existuje také třetí a čtvrtá vrstva: internet se stává bootstrapovanou mesh sítí s uzly, které se vypořádávají na lightning síti, zatímco ukládají data a posunují šířku pásma.  Mnoho mocných globálních korporací je nahrazeno vzájemně spolupracujícími protokoly, které jsou všechny distribuované, tržně řízené a vypořádávají se v BTC.  V bitcoinizovaném světě není bitcoin jen základem světové ekonomiky; je to účetní jednotka pro nové distribuované infrastruktury výpočetní techniky, telekomunikací, identity atd.

Bitcoinizace nezasahuje pouze do finančních, počítačových a sociálních sítí.  Mnoho dalších odvětví se změní jak v souvislosti s tímto trendem, tak nezávisle na něm.  Na hashování SHA256 půjde 20 % celosvětové výroby energie, protože odvětví bitcoinové těžby a výroby energie se spojí.  Životní prostředí je v budoucnu znatelně horší, ale není to vinou bitcoinu.  Jeho těžba již v roce 2019 využívá ekologičtější zdroje energie než jiná odvětví a ukáže se, že pokračující dravost energetické oblasti ze strany bitcoinových těžařů bude ironicky příčinou úspěšné komercializace fúzní energie.

Souběžně s technologickými a kulturními změnami bude probíhat i politická revoluce.  Klimatická, uprchlická a další krize v kombinaci s novou politikou zrozenou z nových distribuovaných technologií promění rozhádané katedrály dnešních národů a korporací v chaotický globální bazar lokálních polis a volných federací.  Impéria mohou místy stále existovat, ale toto je věk městských států.

Lidstvo se začalo vydávat do vesmíru ve 20. století a v následujícím století v tom pokračuje.  Pokud bude Elon Musk úspěšný, začneme kolonizovat Mars v příštích 20 letech.  Přesuňme se o další století dopředu: jak velká by mohla být Muskova kolonie na Marsu?

Sto let je velmi dlouhá doba, dostatečná na zvládnutí termojaderné fúze a nasazení takových zázraků makrotechniky, jako jsou vesmírné výtahy (a to nikoli národními státy, ale distribuovanými veřejnými korporacemi, které jsou zakládány prostřednictvím bitcoinu).  Tyto pokroky umožní vlnám osadníků utéct před zhoršeným životním prostředím na Zemi a hledat lepší život na Marsu.  Počet obyvatel Marsu by se někdy ve 22. století mohl snadno počítat na desítky nebo stovky milionů.

Budou tyto miliony Marťanů používat bitcoin?


## Bitcoin na Marsu

Mars bude první velkou lidskou kolonií, která bude dostatečně daleko, aby došlo ke značnému světelnému zpoždění při komunikaci se Zemí.  Toto zpoždění začne jako výzva pro průzkumníky, přeroste v nepříjemnost pro kolonisty a nakonec se stane membránou oddělující dvě kultury.

IMG 02
<small>Mars je od nás vzdálen 3 až 22 světelných minut ( v průměru 12,5 světelných minut), což znamená, že doba zpáteční cesty trvá 6 až 44 minut (v průměru 25 minut).  Bitcoinové bloky tikají po 10 minutách. (<a href="https://www.planetary.org/articles/0408-mars-opposition">zdroj</a>)<small>

Komunikace mezi Zemí a Marsem bude jistě stále možná, i když síťové primitivy budou velmi odlišné od těch, které používá dnešní internet (nebo dokonce internet na budoucí Zemi).  Vnitřní sluneční soustavu bude křižovat laserem poháněná, trhem řízená telekomunikační síť relé a zesilovačů, která bude směňovat šířku pásma v čase a na vzdálenost za BTC.

Stále však budou existovat problémy způsobené nevyhnutelným zpožděním, které je vlastní veškeré komunikaci mezi Zemí a Marsem.  Uživatelé a zejména těžaři bitcoinu budou postiženi velkou vzdáleností od Země a jejího hashovacího centra:

IMG 03 hash center
<small>Představte si dva těžaře A a B, kteří jsou od sebe vzdáleni určitou vzdáleností. Těžař A má dvojnásobnou rychlost hashování než těžař B. Jejich střed hashování se prostorově bude nacházet v 1/3 vzdálenosti mezi nimi, blíže k těžaři A. Podobným výpočtem lze získat střed hashování pro mnoho těžařů s různými rychlostmi hashování rozmístěných ve velkém prostoru.  Srovnejte s centrem hmoty.</small>

Hashovací centrum bitcoinu se dnes nachází někde poblíž středu Země, možná o něco blíže Číně (v době překladu spíše Severní Americe, pozn. překl.).  To se může změnit, až se lidstvo rozšíří a těžaři bitcoinů se usadí na oběžné dráze nebo na Luně.  Bitcoinové hashovací centrum však pravděpodobně vždy zůstane ve vzdálenosti několika světelných vteřin od středu Země.

To bude nést pro budoucí rozvoj lidské civilizace zásadní důsledky.

IMG 04 2130


### Marťané budou moci bitcoin používat

IMG 05 feed store
Obchod se surovinami v údolí Mariner Valley, asi 2130. Všechny ceny jsou uvedeny v $atoshis za kilogram. Ekonomika Marsu bude zpočátku fungovat na bitcoinové bázi. Marťané mohou bitcoin držet i směňovat, stejně jako na vyšších vrstvách lightningových sítí.

Marťané budou moci používat bitcoin, lightning sítě a vyšší vrstvy bitcoinového ekosystému, ale kvůli své vzdálenosti od bitcoinového hash centra budou Marťané ve srovnání s pozemšťany trpět různými drobnými nevýhodami.

Zaprvé, hodling je použití: každý, kdo drží nějaké BTC, bitcoin používá. První hodler, který vstoupí na Mars, přinese na tamní rezavý svět bitcoin.  Tímto způsobem, i když je jeho hashovací centrum vázáno k Zemi, bitcoin svým dosahem zahrnuje celý vesmír.

Ale Marťané dokážou víc než jen tiše hodlovat.  Mohou provozovat plné uzly, které pomáhají udržovat místní kopie blockchainu na Marsu.  Mohou také provádět bitcoinové transakce mezi sebou nebo s pozemšťany jednoduše tak, že budou vysílat podepsané bitcoinové transakce, ačkoli budou muset čekat až 22 minut navíc, než jejich signály dorazí do středu hashování na Zemi.

Většina transakcí v této éře neprobíhá na blockchainu, ale v lightning sítích.  Marťané budou moci využívat lightning sítě, ale jak upozorňuje Clark Moody, kvůli své vzdálenosti od centra hashování si musí dávat zvláštní pozor na ochranu před podvody.  Jednou z taktik může být volba dlouhých časů uzamčení kanálů, které vytvoří a použijí ke směrování.  Může to znít jako spousta práce, ale v hyperbitcoinizované budoucnosti je lightning network stará technologie; software bude toto omezení řešit v zákulisí.

Jak Mars roste, roste i jeho lightningová síť, jeho třetí a čtvrtá vrstva i spojení se Zemí.  Marťanské lightning uzly budou vydělávat na poplatcích za směrování transakcí a marťanské diskové a serverové farmy budou lokálně ukládat do mezipaměti veškerý nejlepší obsah z meshflixu a aplikace z dapp store pro marťanské použití.  Ano, kvůli vzdálenosti Marsu od hashovacího centra bude docházet k neustálé neefektivitě, ale z větší části se marťanští uživatelé budou cítit integrovaní do bitcoinu a jeho vyšších vrstev stejně dobře jako Terrané.

A co marťanští těžaři?


### Těžba bitcoinu na Marsu nebude možná

Na Marsu nebude možné bitcoin těžit.  Problémem je příliš malý hashrate na příliš velkou vzdálenost:

> <b>Těžba bitcoinu na Marsu by byla kvůli prodlevě při přenosu nerentabilní, za předpokladu, že by si Země zachovala hashovací převahu. Marťanští těžaři by měli stav blockchainu zpožděný až o 22 minut, takže než by se jejich poslední vytěžený blok dostal k většině hashovací síly na Zemi, do chainu by v průměru přibyly čtyři nové bloky.</b>
> <br>Clark Moody - <a href="https://sifrant.github.io/jednadvacet/posts/0740195-btc-mezi-planety">Bitcoin a meziplanetární hranice</a>a

Bitcoinová síť je něco jako hodiny (o tom více v třetí části) spoléhající na synchronizaci všech svých uzlů sdílením stejné sady bloků a čekajících transakcí.  Velká vzdálenost mezi těžaři má za následek velké komunikační prodlevy, obtížnou synchronizaci a nemožnost těžby.  Méně exotická ilustrace tohoto problému synchronizace existuje již dnes a poskytuje analogii pro dlouhé komunikační časy v prostoru: Pokud má těžař špatné připojení a velmi omezenou šířku pásma (nebo jsou bloky mnohem větší), může mu trvat podstatně déle, než uvidí stejné bloky a transakce jako ostatní těžaři v síti.

Podívejme se na příklad: pool bitcoinových těžařů s řekněme 10% hashrate se nachází na Zemi, v blízkosti hashovacího centra.  Tento pool bude těžit odpovídající část hashrate v blocích: 10 % všech bloků. Pokud se pool přesune ve vesmíru velmi daleko a jeho vzdálenost od hash centra se zvětší, zjistí, že kvůli problémům se synchronizací způsobeným zpožděním komunikace získá méně než 10 % bloků.  Čím dále od hashovacího centra se pool pohybuje, tím nižší je jeho podíl vítězných bloků.  V určité vzdálenosti - v určitém horizontu - už pool nebude vyhrávat vůbec žádné bloky, přestože stále představuje 10 % celkového hashrate.

Chtěli jsme být konkrétnější, pokud jde o vztahy mezi vzdáleností těžaře od centra hashování, jeho relativního hashrate, zpožděním při komunikaci a výslednou váhou bloků, které může vytěžit, a proto jsme napsali program nazvaný hashwars, který tyto scénáře simuluje.  Najdete ho na GitHubu a můžete ho použít k vytvoření grafů, jako je tento:

IMG 06 hashrate
<small>Graf relativní úspěšnosti menšinové skupiny těžařů v různých vzdálenostech od hashovacího centra a různých relativních hashrate v porovnání s většinou. Vykreslená barva ukazuje podíl (podle váhy) bloků vytěžených poolem v odpovídající vzdálenosti a s relativním hashrate. Každý bod představuje průměr z mnoha simulací blockchainu podobného bitcoinu s dobou bloku 10 minut.</small>

Tento graf ukazuje, že jak se skupina těžařů bitcoinů vzdaluje od centra hashování na Zemi, účinnost jejich hashrate při získávání bloků se výrazně snižuje.  Vzdálenost chrání těžaře bitcoinů na Zemi před hashrate, který je příliš daleko.  To nás vede k formulaci následujícího zákona:

> <big><b>První zákon bitcoinové astronomie</b> (nebo také "zákon hašovacích horizontů"): Při konstantní rychlosti hashování se s rostoucí vzdáleností těžaře od hashovacího centra blockchainu počet bloků, které těžař získá, statisticky blíží nule.</big>

Vitalik Buterin napsal o "<a href="https://medium.com/@VitalikButerin/a-proof-of-stake-design-philosophy-506585978d51">výhodě obránce</a>", kterou poskytuje kryptografie.  Existence hashovacích horizontů uděluje těžařům bitcoinů podobnou výhodu "domácího prostředí".  Desetiminutovou dobu bloku u bitcoinu Satoshi pravděpodobně <a href="https://bitcoin.stackexchange.com/questions/1863/why-was-the-target-block-time-chosen-to-be-10-minutes">zvolil jako kompromis</a> mezi minimalizací doby prvního potvrzení a rizikem rozdělení řetězce.  Při této volbě Satoshi také stanovil měřítko zemského hashovacího horizontu.

Mars se tedy nachází mimo hashovací horizont Země.  Marťané nemohou konkurovat v ochraně peněz, které používají.  Tato situace není na Marsu ojedinělá. Potenciální bitcoinoví těžaři by byli podobně potlačeni v jakékoli velké vzdálenosti od Země (a jinak by tomu bylo při jiných variantách délky bloku).  Clark ve <a href="https://bitcoin.clarkmoody.com/posts/bitcoin-interplanetary-frontier">výše uvedeném článku</a> skutečně dochází k závěru: Pomineme-li extrémní náhodu, dominující těžební planeta zůstane dominantní i napříč sluneční soustavou.


## Muskcoinová revoluce v roce 2140

Podle našeho názoru má Clark částečně pravdu.  Země zůstane dominantní planetou bitcoinové těžby.  Jednoho dne však Marťané uspořádají revoluci na podporu vlastního tokenu: Muskcoinu.  Pokud se jim to podaří, stane se Mars dominantní planetou pro těžbu Muskcoinu.  Muskcoinová revoluce roku 2140 se stane vzorem, který budou následovat další pozemské kolonie, podobně jako svého času americká revoluce v roce 1776.


### Proč Marťané budou chtít Muskcoin

> <b>Transakce bez vypořádání je tyranie.</b>
> <br>MARŤANSKÉ REVOLUČNÍ HESLO, 2138

Proč by Marťané, kteří spokojeně používají bitcoin a všechny jeho vrstvy, toužili po zavedení vlastního tokenu?  A proč by si vůbec někdo, ať už Marťan nebo Terran, něčeho takového cenil?

V bitcoinizovaném světě bitcoin překonal všechen ostatní fiat i kryptoměny.  Bitcoin je zdravými penězi i substrátem pro celou ekonomiku.  Lidem budoucnosti budou nové tokeny připadat jako hloupé podvody, protože žádný token by nemohl mít funkce, které již neposkytuje jejich bitcoinový ekosystém, a žádný token by nemohl nashromáždit dostatečný hashrate, aby se ubránil i náhodným útokům malých bitcoinových těžařů/poolů.  Pro lidi budoucnosti budou slova jako altcoin nebo staking znít stejně hloupě, jako nám dnes zní frenologie a laserdisc.

Cynickým vysvětlením, kterému dají přednost budoucí Terrani a toryové na Marsu, bude chamtivost a hloupost.  Pokud by Muskcoin okopíroval bitcoin a uspěl, jeho první osvojitelé by byli odměněni stejně, jako byli odměněni první těžaři bitcoinu na Zemi v (dnes již mýtických) raných letech v 21. století.  Zastánci Muskcoinu se však této kritice vyhnou a budou tvrdit, že Muskcoin je <b>nezbytný</b>.  Mnoho revolucionářů této éry jsou Marťané druhé a třetí generace, kteří nikdy nebyli na Zemi a jejichž křehká těla by nikdy nevydržela drsnou přitažlivost zemské gravitační tíhy.  Cítí se být svébytnými lidmi, avšak terranská kontrola nad tím, které bitcoinové transakce mohou vypořádat, znamená, že jsou součástí nadvlády bitcoinu, a tedy i Země.  Jejich touha po Muskcoinu je univerzální touhou všech lidí po sebeurčení.

Muskcoin bude vytvořen podle vzoru bitcoinu a bude mít mnoho stejných vlastností.  Jestliže se bitcoin stal zdravými penězi na Zemi, pak se Muskcoin může stát zdravými penězi na Marsu, a to z podobných důvodů: netolerantní menšina Marťanů, kteří si přejí nezávislý Mars, bude podporovat jeho růst.

Muskcoin má také jeden charakteristický rys, který není přítomen v bitcoinu ani v žádném z jeho historických altcoinů, což ospravedlňuje podporu Marťanů: Muskcoin bude mít centrum hashování umístěné na Marsu.

Hashovací centrum na Marsu by Marťanům umožnilo rozvinout muskcoinový těžební průmysl se všemi jeho pozitivními dopady.  V bitcoinizovaném světě může být možnost těžit na místním blockchainu smrtící funkcí.  Tedy vlastnost, pro kterou stojí za to doslova zemřít.  Charakteristika, za niž stojí za to vést revoluci.

Jaké budou argumenty revolucionářů?  Představte si nějakou budoucí verzi <a href="https://en.wikipedia.org/wiki/Common_Sense">Zdravého rozumu</a> Thomase Paina z Marsu:

IMG 07 
- <b>Vypořádání</b>: Mars je soběstačný svět plný peněžních toků generovaných našimi pracovitými lidmi.  Marťané provozují všechny obchody, továrny a služby, na které se sami spoléháme.  A marťanská realita VR je nejoblíbenějším obsahem streamovaným zpět na Zemi!  Ano, dokážeme získat pár drobných ze směrovacích poplatků, ale všechny poplatky za vypořádání z naší práce se hromadí zpět v již tak plných pokladnách chamtivých terranských těžařů.  Marťanské poplatky za vypořádání Marťanům!

- <b>Energie</b>: Terrané tvrdí, že Mars je prostřednictvím existujících obchodních kanálů dobře zásobován, ale všichni jsme viděli, jak během výpadků energie blikají světla pod Velkým Elonovým dómem.  Náš průmysl těžby těžkých kovů je chudokrevný a nejsme schopni vybudovat potřebnou energetickou kapacitu.  Smyčka pozitivní zpětné vazby mezi těžbou a výrobou energie a investicemi, která od počátku 21. století zasypává Zemi blahobytem, musí být nastartována zde na Marsu!

- <b>Spravedlnost</b>: Všechny naše vypořádací transakce musí být přenášeny prostřednictvím malého počtu vysoce výkonných komunikačních laserů, z nichž všechny jsou ve vlastnictví proradných terranských korporací.  Zdá se, že původní marťanské transakce jsou vždy vysílání až po transakcích terranských.

- <b>Cenzura</b>: Cenzurování transakcí zdržuje náš obchod a ohrožuje naši republiku.  Jak dlouho bude trvat, než se transakce marťanského vedení nebudou vysílat vůbec?  Dobrovolným používáním bitcoinu si sami na krk uvazujeme terranské jho.  Jsme snad jen nevolníci nějakého pozemského léna?  Nebo jsme děti Marsu!?

Narativ muskcoinských revolucionářů se bude skládat z politické identity a ekonomického osvobození.  S těmito tématy se prolíná lákavá příležitost pro ty, kdo revoluci podpoří, stát se populací "prvních těžařů", tedy těch, kdo získají významnou část Muskcoinu, budoucí měny Rudé planety.


### O Muskcoin bude učiněno mnoho pokusů

Jako každá revoluce i ta Muskcoinová bude chaotická.  Může začít nárazově a zase vyšumět, protože snahy o Muskcoin selžou a budou opuštěny a znovu obnoveny.  Nakonec však bude přítomna určitá kritická masa příznivců i infrastruktura a v krátké době se spustí houf konkurentů Muskcoinu, z nichž každý bude podporován různými frakcemi na Marsu i na Zemi majícími své vlastní zájmy, a všichni se budou ucházet o Muskcoinový primát.  Nastane doba spekulací a šarlatánství, jakou jsme od boomu ICOs v roce 2017 nezažili.

Balkanizace Muskcoinu do mnoha konkurenčních řetězců bude v zájmu terranských bitcoinových maximalistů a někteří ji mohou podporovat.  Mohl by se Mars sjednotit kolem nějaké jediné verze Muskcoinu?  K úspěchu bitcoinu na Zemi významně přispěla férovost jeho uvedení na trh (jeho neposkvrněné početí).  Bude nějaký Muskcoin schopen tyto úspěchy zopakovat na Marsu?  Je možné, že Satoshiho zmizení je jednorázový trik.  Ale možná, že v této distribuované budoucnosti jsou úspěšné anonymní projekty s otevřeným zdrojovým kódem a neznámými tvůrci běžné.  Možná existují zavedené platformy a metodiky pro férové spouštění všech druhů distribuovaných služeb s ekonomickými pobídkami k dosažení stabilních ohniskových bodů (Schelling points). Operacionalizovaná teorie her pro konfliktní systémy.


### Většině Terranů bude Muskcoin ukradený (: lhostejný

Řekněme, že se z tohoto bojiště vynoří nějaký kandidát na Muskcoin a začne se objevovat ve zprávách na Zemi.  Jaká bude reakce Terranů na Muskcoin?  Bitcoin nejsou vládní ani firemní peníze; jsou to peníze dobrovolného konsensu vytvořeného uživateli.  Muskcoin tedy není <a href="https://medium.com/@nic__carter/a-most-peaceful-revolution-8b63b64c203e">revolucí proti vládě nebo korporaci, ale proti dobrovolnému konsensu</a>.  Je to nová politická a ekonomická volba, nový Schellingův bod na vyšší oběžné dráze kolem Slunce.

Budoucí obdoby vlád a korporací mohou mít eminentní zájem na dalším používání, úspěchu a stabilitě bitcoinu, ale vznik Muskcoinu na Marsu bitcoin na Zemi neohrozí.  Bitcoin budou i nadále používat jak pozemšťané, tak Marťané, a to i ti, kteří podporují Muskcoin.

V důsledku toho většinu Terranů Muskcoin prostě nebude zajímat. Budou spokojeně těžit a používat bitcoin a zprávy o rostoucí uživatelské základně Muskcoinu a jeho hashrate <a href="https://99bitcoins.com/bitcoin-obituaries/">budou odmítat</a> jako plané tlachání o nějakém prachsprostém podvodu.  Někteří si ho pořídí z legrace nebo jen proto, aby řekli, že nějaký mají.  Jak bude Muskcoin posilovat (v poměru k bitcoinu), bude to pravděpodobně <a href="https://unchained.com/blog/hodl-waves-1/">dělat ve vlnách</a>, což většinu Terranů šokuje.  Někteří se proti Muskcoinu zradikalizují a budou proti němu <a href="https://www.ccn.com/5-highlights-from-bitcoin-bashing-nyu-economists-senate-testimony/">vydávat výlevy</a>, v nichž budou tvrdit, že nemá žádnou hodnotu nebo není na ničem založen nebo nefunguje tak dobře jako bitcoin nebo ho používají jen zločinci.

Někteří pozemšťané však budou Muskcoinovými příznivci.  Uznají výhody, které bitcoin přinesl Zemi, a budou mít pocit, že je spravedlivé, aby Muskcoin udělal totéž pro Marťany.  Tito sympatizanti mohou považovat nový rizikový Muskcoin za potenciálně nadměrně výnosný ve srovnání se zralým a stabilním bitcoinovým ekosystémem s předvídatelnými nízkými výnosy.  Někteří z nich mohou do Muskcoinu investovat, čímž se jeho cena oproti bitcoinu zvýší, nebo jej dokonce začít prostřednictvím dceřiných společností na Marsu sami těžit.

A konečně, někteří Terrani budou Muskcoinem zasaženi negativně a budou ochotni se proti němu postavit. Těžaři a další osoby blízké výrobě energie a zúčtovací vrstvě pozemské bitcoinové infrastruktury si možná budou chtít zachovat své transakční poplatky a kontrolu nad marťanskou infrastrukturou.  Některé mocenské bloky na Zemi možná nebudou chtít, aby Mars získal další politickou autonomii.  Tito aktéři se budou snažit Muskcoin napadnout.


### Impérium vrátí úder

Mohl by vzestup Muskcoinu vést k přestřelce mezi politickými bloky na Zemi a Marsu?  Někteří tvrdí, že <a href="https://twitter.com/muststopmurad/status/985335762421010434?lang=en">bitcoinový standard by odrazoval od rozsáhlých konfliktů</a>, protože státy by se musely uchýlit k přímému zdanění, aby dokázaly zaplatit své válečné mašinerie.  Historie však ukázala, že destruktivní technologie se postupem času stávají levnějšími a snadněji ovladatelnými.  Lidé budoucnosti mohou být stejně kmenoví a snadno ovlivnitelní k hlouposti a násilí jako ti dnešní.  Za sto let bude jaderná technologie běžnou záležitostí a nějaká buranská frakce na Zemi může odpálit několik vodíkových bomb na Mars a vyhladit celou jeho mladou civilizaci.  Bylo by to účinné, ale nemorální a nemoudré.  Zničení marťanské infrastruktury by způsobilo více vedlejších škod úzce propojené pozemské ekonomice, než by kdy mohl způsobit úspěch Muskcoinu.  Jednalo by se o kontraproduktivní reakci na ekonomickou hrozbu představovanou Muskcoinem.

Silná kryptografie zabrání komukoli Muskcoin ukrást, ale koordinované frakce terranských bitcoinových těžařů nepřátelsky naladěných vůči Muskcoinu mohou mít mnohem více sdruženého hashrate než příznivci Muskcoinu na Marsu. To jim umožňuje provádět 51% útoky a pokoušet se vytvářet double-spending na Muskcoinovém blockchainu.  Takový útok by mohl být obdobou operace speciálních jednotek proti gaunerskému národu. Přesná demonstrace síly, která má sloužit jako dočasná komplikace i varování.

Lidé na Marsu se takovými projevy nenechají ovlivnit. <a href="https://en.wikipedia.org/wiki/Boston_Massacre">Nepřiměřené, násilné reakce ze strany impérií</a> mají tendenci legitimizovat nároky revolucionářů a posilovat jejich horlivost. V takovém případě se antagonistické frakce na Zemi možná budou muset uchýlit ke konečné zbrani hašovací války, kryptografické obdobě tradiční H-bomby: hašovací bombě. Hashovací bomba je posloupnost prázdných bloků obrovské hmotnosti vytěžených přímo na genetickém bloku nějakého blockchainu, který má být zničen. Když hash bomba dorazí do centra hashování cílového blockchainu, okamžitě spustí reorganizaci, která osiří všechny lokálně vytěžené bloky a vytvoří obrovskou úpravu obtížnosti směrem nahoru.  Vodíková bomba může město srovnat se zemí a spad ztěžuje jeho obnovu. Hashovací bomba vymaže historii cílového blockchainu a nahradí ji nulovou krajinou prázdných bloků. Útočníci vlastní všechny mince a hashrate obránců může při značně zvýšené obtížnosti produkovat jen hrstku nových bloků.  Naprostá a totální ekonomická zkáza.

Obránci nemohou hash bombu ignorovat, protože její bloky jsou platné (můžete namítnout, že časové značky bloků by byly ze Země strašně neaktuální, ale časové značky bloků jsou definovány uživatelem - terranští těžaři je mohou vždy zfalšovat).  Obránci by vždy mohli založit nový blockchain, ale útočníci, zejména pokud mají výrazně větší hashrate, mohou prostě poslat další hash bombu, jakmile obdrží genesis blok nového blockchainu.


### Umění hašovací války

> <b>„Umění války nás učí nedoufat, že nepřítel nepřijde, ale spoléhat se na to, že jsme připraveni ho přivítat; nedoufat, že nezaútočí, ale spoléhat se, že jsme svá postavení učinili nedobytnými.“</b>
> <br><a href="https://cs.wikiquote.org/wiki/Sun-c%E2%80%99#cite_note-%C5%A1aolin-3">Sun Tzu</a>

Marťanští revolucionáři mají dvě významné výhody, které se budou snažit maximalizovat, než se zapojí do hashovací války:

- První zákon bitcoinové astronomie je dvousečný. Stejně jako pozemský horizont hashování bránil marťanským těžařům v těžbě bitcoinu, je hash horizont Marsu ochranným valem proti útokům terranských těžařů.

- Bitcoinový těžební průmysl budoucnosti je nesmírně efektivní.  Většina terranských těžařů bude raději těžit bitcoin a vydělávat na poplatcích za vypořádání v bitcoinu, než aby využili svůj hashrate k útoku na Muskcoin.  Pouze určitá část terranských těžařů se bude cítit dostatečně nepřátelsky vůči Muskcoinu, aby utrácela hashrate za útok na něj.

Z toho vyplývá, že načasování spuštění Muskcoinu je nesmírně důležité.  Pokud bude spuštěn příliš brzy, malé skupiny nepřátelských terranských těžařů budou moci hash bombovat Muskcoin jen tak pro zábavu.

Dlouho před skutečným spuštěním Muskcoinu budou chytří marťanští revolucionáři provádět simulace, aby zjistili, zda mají proti svým pozemským protivníkům dostatečný relativní hashrate, aby mohli Muskcoin spustit.  Budou vytvářet analýzy, jako je ta níže (vytvořená pomocí programu hashwars):

IMG 08
<small>Graf znázorňuje podíl (podle váhy bloku) nového blockchainu vytěženého (osa y) obráncem v dané vzdálenosti (každá čára) od útočníka v závislosti na relativním hashrate mezi útočníkem a obráncem (osa x).  Odchylka vynesených čar od bílé čáry (představující nulovou vzdálenost) ukazuje (ne)výhodu, kterou poskytuje hash horizont v dané vzdálenosti.</small>

Tento graf ukazuje obranyschopnost nového blockchainu při různých vzdálenostech mezi obránci a útočníky tohoto blockchainu a jejich relativní rychlost hashrate.  Při nulové vzdálenosti (bílá čára) a 50% relativní rychlosti hashrate by obránci měli vyhrát přesně 50 % bloků podle váhy (to je mrtvý střed grafu).  Sledujeme-li bílou čáru s nulovou vzdáleností doleva, s klesajícím relativním hashrate obránci těží méně bloků.  Sledujeme-li tuto bílou čáru vpravo, s rostoucím relativním hashrate těží více bloků.  Při nulové vzdálenosti je vztah mezi rychlostí hashrate a hmotností vytěžených bloků podle očekávání lineární.

Nyní se však podívejte na červenooranžovou křivku vzdálenosti Marsu.  Při 50% relativní hashrate tato křivka předpovídá, že by Marťané měli těžit o něco více než 50 % všech bloků.  To dává smysl, protože tato simulace předpokládá, že blockchain začíná v místě obránce, což jim dává malou počáteční výhodu.  I když je hashrate útočníka a obránce rovnoměrně rozdělen, marťanský hash horizont si tuto počáteční výhodu udržuje.

Sledujte červenooranžovou křivku vzdálenosti Marsu vlevo, když mají obránci Marsu menší relativní hashrate než útočníci, křivka klesá rychleji než bílá linie nulové vzdálenosti.  Jedná se o přímý důsledek zákona hashovacích horizontů - být v menšině a daleko znamená nevýhodu při těžbě.  Naopak, sledujeme-li červenooranžovou křivku Marsu doprava, stoupá rychleji než bílá nulová linie vzdálenosti.  Opět se jedná o zákon hashovacích horizontů, ale tentokrát je nevýhoda na straně útočníků, protože mají menší hashrate.  Tento efekt je ještě dramatičtější u vnějších planet ve větších vzdálenostech.  Čím dále se nový blockchain spouští od potenciálních útočníků, tím menší relativní hashrate je potřeba k jeho obraně.

Marťané budou provádět realističtější simulace, než jaké zde prezentujeme my.  Pokusí se vykreslit vlastní křivku hashrate a předpovědět své šance na úspěch vzhledem k jejím odhadům.  Existují však nějaké další techniky, které mohou upravit šance v jejich prospěch?


### Pokročilé obranné strategie blockchainu

Existují také <a href="https://bitcoin.stackexchange.com/questions/30001/how-do-you-create-a-planet-specific-cryptocurrency-that-will-ignore-longer-block/34310#34310">další techniky</a>, které mohou Marťané použít ke zvýšení své odolnosti proti terranskému hashrate a které vyžadují, aby Muskcoin provedl některé změny v pravidlech bitcoinového konsensu:

- Muskcoin by mohl použít jiný hashovací algoritmus než bitcoin.  Zda by to poskytlo velkou obranu proti terranským protivníkům, závisí na tom, jak snadno by bylo možné hashrate v budoucnu překonfigurovat nebo vygenerovat.  Výpočetní technologie by v budoucnu mohly být potenciálně rychlejší A flexibilnější, čímž by kompromisy mezi specifičností a výkonem, jako je tomu u současné generace ASICů, ztratily na významu: Může být méně prostoru pro design "předbíhající současnou generaci bitcoinových minerů".  Je také možné, že výroba v budoucnu bude extrémně rychlá a automatizovaná a že jakmile bude znám ASIC design, bude snadné vyrábět jej masově průmyslovým 3D tiskem.

- Muskcoin by mohl sloučit těžbu s bitcoinem, vkládat hlavičky bitcoinových bloků do vlastních bloků a mít muskcoinové klienty současně jako klienty bitcoinové.  Váha muskcoinového bloku by mohla být definována včetně váhy bitcoinových bloků za ním.  To by umožnilo, aby Muskcoin využíval existující hashrate a zabezpečení bitcoinu za cenu toho, že by s ním byl integrován.

- Možná v kombinaci s výše uvedenou strategií by Muskcoin mohl zakázat dlouhé reorgy, čímž by se výrazně zvýšila odolnost vůči hashrate na dálku.

- Pokud se podaří vytvořit robustní, důvěru nevyžadující, algoritmus prokazující polohu (trustless proof-of-location algorithm), je možné, že nové blockchainy, které budou chtít odolávat hashrate na dálku, budou před přijetím kandidátských bloků od těžařů požadovat důkaz o blízkosti určitého místa (jádra Marsu).

V naší rané éře je těžké odhadnout, jaký dopad by měly výše uvedené návrhy na konsensuální chování a životaschopnost Muskcoinu.  V budoucnu však bude blockchainové inženýrství mnohem lépe pochopeno, bude to spíše věda než temné umění.  Marťané mohou mít další obranné mechanismy založené na konsensu, které si dnes nedokážeme představit.


### Kdy Phobos?

Až přijde správný čas, budou mít Marťané k dispozici nástroje a strategie, které jim pomohou Muskcoin spustit a bránit.  Ale kdy to bude?  Za jak dlouho přesně se Muskcoin dostane na Měsíc?

Odpověď na tuto otázku může být zároveň odpovědí na další: proč je plán emise bitcoinu tak dlouhý a rozvleklý?

IMG 09
<small>Nabídka bitcoinu se z větší části vytváří v prvních 20 letech jeho existence. Přesto se budou nové BTC těžit (stále se snižujícím tempem) dalších 120 let, tedy až do roku 2140. Proč si Satoshi vybral právě tento časový rámec, a ne třeba rok 2080 nebo 2200?</small>

Dává smysl, že většina BTC byla vydána v prvních 20 letech historie bitcoinu - early adopters musí být motivováni k evangelizaci a budování sítě.  Proč ale pokračovat ve vypouštění malého množství BTC na blok po dalších 120 let?  Proč ne 60 nebo 240?  Co když se Satoshi snažil něco odhadnout...

> <b>Marťanská Satoshiho hypotéza</b>: Co když Satoshi navrhl plán odměn za bloky bitcoinu tak, aby pokračoval v emisi BTC až do roku 2140, kdy se na Marsu vytvoří dostatečný hashrate pro spuštění nového blockchainu?

I kdyby tato hypotéza byla mylná, Muskcoinová revoluce někdy v budoucnu uspěje.  Bitcoin bude nadále dominovat obchodu v blízkosti Země, ale Muskcoin se bude používat v blízkosti Marsu.  Obchodování mezi oběma světy bude spočívat na atomic swaps napříč řetězci.  Cena BTC/Muskcoinu, kdysi volatilní, se ustálí tak, aby odrážela kolektivní názor lidstva na budoucnost obou civilizací, podobně jako to dnes dělají fiat měny, ale bez možnosti manipulovat s nabídkou.


## Bitcoin dál za Marsem


### Poblíž Sol

Cynismus terranských nocoinerů během Muskcoinové revoluce bude chápán jako rozumný postoj, který zaujali vzhledem k totální hegemonii bitcoinu v jejich životech.  Po revoluci všichni pochopí, že úspěšné lidské kolonie v blízkosti míst s bohatými přírodními zdroji, které jsou schopny přilákat osadníky a vybudovat průmysl, spustí vlastní blockchainy, jakmile budou mít dostatečnou politickou vůli a hashrate.  Stát se peerem v síti Solchain se pak stane definicí toho, co znamená být úspěšnou kolonií.

Budoucí ekonobiologové budou považovat Muskcoinovou revoluci nikoli za výjimečnou, ale za přirozenou.  Rozvíjející se civilizace, omezená světelným zpožděním, se musí nutně více rozptýlit.

Blockchain tvoří silné tělo ekonomiky, ale je ukotven ve svém hash centru.  Když <a href="https://sifrant.github.io/jednadvacet/posts/0744260-mycelium-I">spóra</a> lidstva přistane na vzdáleném místě, spoléhá se na <a href="https://cs.wikipedia.org/wiki/Mycelium">slabé zpětné vazby</a> ke svému mateřskému blockchainu.  Pokud je místo bohaté na zdroje, spóra se množí a je schopna získávat ze svého okolí více energie.  Nakonec vznikne nové tělo blockchainu, které je závislé na vlastním těžebním metabolismu, nese genetický otisk původního řetězce, ale nyní je nezávislé.  Dětské tělo, dceřiný řetězec.

Tímto způsobem budou blockchainy pronikat napříč sluneční soustavou, přitahovány energií a zdroji.  Hejna mobilních dopravců/minerů budou migrovat mezi světy a hledat nejlepší způsob arbitráže paliva a času na meziplanetárních trzích s hashrate a přepravou.  Lidstvo se bude rozrůstat jako houba nebo  hlenka, pohodlně usazená v našem teplém a temném koutě Mléčné dráhy.

(Tato část byla inspirována rozhovory s Brandonem Quittem a jeho vynikající prací.)


### Za hranicí Sol (Rozpaky z bohatství)

IMG 10
<small>Proč bychom cestovali do vzdálené hvězdné soustavy, když si můžeme vše potřebné postavit přímo tady doma? (<a href="https://www.youtube.com/watch?v=HlmKejRSVd8&list=PLIIOUpOge0LtW77TNvgrWWu5OC3EOwqxQ">Zdroj</a>)</small>

Co bude zapotřebí k protažení chapadel naší civilizace přes propasti mezi hvězdami?   Vědeckofantastická literatura často představuje mezihvězdnou kolonizaci jako nevyhnutelnost budoucího pokroku.  Realističtější scénář je, že lidstvo dosáhne určitého bodu, kdy mezihvězdná kolonizace bude teoreticky možná, ale prakticky nedosažitelná kvůli nákladům.  Zatímco vyslání malých sond může být proveditelné rychle, vyslání tisíců lidí s vybavením na několikaletou cestu k jiné hvězdě bude jednou z největších investic, které lidstvo kdy učiní.  Jaká by byla návratnost?

Vezměte si, že přímo ve sluneční soustavě je dostatek hmoty a energie na to, aby se lidská populace mohla neomezeně rozrůstat.  Zásoby kovů, vody a plynů se hojně nacházejí na <a href="https://www.planetaryresources.com/why-asteroids/">asteroidech</a>, <a href="https://cs.wikipedia.org/wiki/Kuiper%C5%AFv_p%C3%A1s">kometách</a>, <a href="https://en.wikipedia.org/wiki/Colonization_of_Titan">měsících</a> a <a href="https://solarsystem.nasa.gov/planets/saturn/overview/">plynných</a> a <a href="https://cs.wikipedia.org/wiki/Neptun_(planeta)">ledových</a> obrech.  Víme, jak vytvořit <a href="https://en.wikipedia.org/wiki/Artificial_gravity">rotační gravitaci</a>, a jen v pásu asteroidů je dostatek surové hmoty na vytvoření <a href="https://en.wikipedia.org/wiki/O%27Neill_cylinder">umělých obydlí</a> v <a href="https://www.science20.com/robert_walker/asteroid_resources_could_create_space_habs_for_trillions_land_area_of_a_thousand_earths-116541">hodnotě mnoha tisíců Zemí</a>. Fúze poháněná vodou by nám umožnila zapálit si miniaturní slunce, ať už se rozhodneme žít kdekoli.  A můžeme začít <a href="https://www.youtube.com/watch?v=HlmKejRSVd8&list=PLIIOUpOge0LtW77TNvgrWWu5OC3EOwqxQ">získávat obrovskou energii</a>, kterou Slunce každou vteřinu vyprodukuje a která se v současnosti ztrácí ve vesmíru a nikdo ji nevyužívá.  Proč by byla poptávka po osídlení nové hvězdy, když naše vlastní sluneční soustava má nekonečné zásoby?


### Hashování se vzdáleností posiluje

IMG 11
<small>Proč osídlit Alfu Centauri?<br>
*Protože je daleko.*</small>

Odpověď opět spočívá v blockchainech, vzdálenosti a umělé vzácnosti.  Zatímco první marťanští osadníci mohli na Zemi snadno používat bitcoin, první osadníci na Alfě Centauri by operovali oproti Zemi se zpožděním 4 světelných let.  Tím by se bitcoin a jakýkoli jiný Solchain stal pro Centaurany nepoužitelným daleko dříve, než by vůbec dorazili na místo určení, a to ještě v hlubokém vesmíru.  Jakmile by přiletěli, toto světelné zpoždění by jim poskytlo obrovskou výhodu při obraně proti antagonistickému hashrate na Zemi.  Byli by schopni spustit svůj vlastní blockchain mnohem dříve po svém založení než jakýkoli Solchain v historii.  Tímto způsobem by první osadníci Alfy Centauri získali dvě jedinečné příležitosti.  Zaprvé se mohou zapsat do historie tím, že jako první lidé osídlí jinou hvězdnou soustavu.  Zadruhé získají bohatství tím, že budou moci rychle založit a těžit svůj vlastní blockchain.  S tím, jak bude soustava Sol stále přeplněnější, poroste i vnímaná návratnost investice do kolonizační mise.  Časový rámec této investice může být sto let nebo více, ale bitcoinizovaná budoucnost je budoucností zdravých peněz, nízkých časových preferencí a odpovídajícím způsobem dlouhých investičních horizontů.

Malloryho se zeptali: "Proč vylézt na Mount Everest?" a jeho stoická odpověď se stala slavným heslem badatelů a dobrodruhů: "Protože tam je." Některého budoucího Malloryho, vedoucího první osidlovací mise na Alfu Centauri, se někdo zeptá: "Proč osidlovat Alfu Centauri?" a jeho odpověď se stane podobně slavnou, inspirací pro nespočet nových kolonistů: Protože je daleko.

Blockchainy motivují náš druh k tomu, aby se rozptýlil daleko od sebe, aby mohl zasahovat do velkých vzdáleností, a jako temná křídla vrhají své hashové horizonty na koloniální základny a chrání nové, začínající coiny.

Pokud je tato hypotéza pravdivá, znamená to, že bitcoin je víc než jen nové peníze.  Je novým motorem civilizační expanze a v budoucím příběhu lidstva bude hrát větší roli, než si kdokoli z nás nyní uvědomuje.  HODL on.


### Za hranice lidstva

Podívejte se na <a href="">druhou část</a> této série, ve které se zabýváme univerzálnějšími důsledky těchto spekulací, a na <a href="">třetí část</a>, ve které se věnujeme tomu, jak blockchainy změní naše chápání prostoru a času.


### Postscriptum

Na vzniku tohoto článku se podílelo mnoho lidí. Především jsou to moji skvělí a chápaví kolegové z <a href="https://unchained.com/">Unchained Capital</a>, kterým patří můj vděk za účast a toleranci v mnoha úžasných rozhovorech a vláknech na Slacku. <a href="https://twitter.com/ryanthegentry">Ryan Gentry</a>, <a href="https://twitter.com/TaylorPearsonMe">Taylor Pearson</a>, <a href="https://twitter.com/TuurDemeester">Tuur Demeester</a>, <a href="https://twitter.com/BuckPerley">Buck Perley</a>, <a href="https://twitter.com/MartyBent">Marty Bent</a> a <a href="https://twitter.com/bquittem">Brandon Quittem</a> mi poskytli vynikající zpětnou vazbu k prvním návrhům.  <a href="https://twitter.com/danheld">Dan Held</a>, <a href="https://twitter.com/clarkmoody">Clark Moody</a>, <a href="https://twitter.com/humblehack">Grisha Trubetskoy</a>, <a href="https://twitter.com/murchandamus">Murch</a>, <a href="https://twitter.com/hrdng">David Harding</a> a mnoho dalších položili základy pro všechny tyto spekulace.  Všem vám patří velký dík!


## ---
<big>Autoři: <a href="https://twitter.com/purugyl">Puru Goyal</a> & Tina Torres 
<br>Původní článek: <a href="https://bitcoinmagazine.com/business/bitcoin-mining-at-nuclear-power-plants">CAN BITCOIN MINING 
  MAKE NUCLEAR ENERGY ABUNDANT AND FREE?</a>
<br>Přeložil: <a href="https://twitter.com/nekonecnik">@nekonecnik</a> <a href="https://sifrant.github.io/jednadvacet/support" style="text-decoration: none">🧡</a>
<!--
<br>Korektura / konzultace: <a href="https://twitter.com/@SatsJoseph">@SatsJoseph</a>
-->
</big>
  
{% if site.theme_config.show_footer == true %}
  <footer>
    <div class="dashed"></div>
    {% include horizontal_list.html collection=site.data.home.footer_entries %}
  </footer>
{% endif %}
